Head Line:  ከኤሌክትሪክ ኃይል ሽያጭ ከ47 ሚሊዮን ዶላር በላይ ገቢ ተገኝቷል
አዲስ አበባ፡- ከውጭ ሀገር የኤሌክትሪክ ኃይል ሽያጭ ከ47 ሚሊዮን 514ሺ ዶላር በላይ ገቢ መገኘቱን የኢትዮጵያ ኤሌትሪክ ኃይል አስታወቀ።
በኢትዮጵያ ኤሌክትሪክ ኃይል የሽያጭና ገቢዎች አስተዳደር ኃላፊ ሚኒሊክ ጌታሁን ለኢትዮጵያ ፕሬስ ድርጅት እንደገለጹት፣ የኢትዮጵያ ኤሌክትሪክ ኃይል ለሀገር ውስጥ እና ለውጭ ሀገራት የኤሌክትሪክ ሽያጭን ያከናውናል።
በግማሽ አመቱም ከውጭ የኤሌክትሪክ ሽያጭ 66 ሚሊዮን 274 ሺ 260 ዶላር ለማግኘት ታቅዶ 47 ሚሊዮን 514 ሺ 16 ዶላር ለማግኘት መቻሉንና ይህም አፈጻጸሙ 72 በመቶ መሆኑን ገልጸዋል።
ከኤሌክትሪክ ኃይል ሽያጭ አፈጻጸም ተቋሙ ባቀደው ልክ ላለመሳካቱ የተለያዩ ምክንያቶች መኖራቸውን የገለጹት ኃላፊው፤ ኃይል ከሚላክላት ሀገር አንዷ የሆነችው ሱዳን ባለባት የጸጥታ ችግር ሳቢያ የተላለፈላትን ኃይል ክፍያ በአግባቡና በወቅቱ እየከፈለች አለመሆኑን ተናግረዋል።
ይህም በመንግሥት ደረጃ ውሳኔ እስከሚሰጥበት ድረስ የሚቀርብላቸው የኃይል መጠን 50 በመቶ እንዲቀነስ የተደረገ ቢሆንም ኢትዮጵያ የምታገኘውም ገቢ እንዲቀንስ ማድረጉን ጠቅሰዋል።
አቶ ሚኒሊክ በዘንድሮው በጀት አመት ለሱዳን ከቀረበ የኤሌክትሪክ ኃይል ምንም ዓይነት ገቢ አለመሰብሰቡና በጥቅሉም የ 70 ሚሊዮን ዶላር ዕዳ እንዳለባት ገልጸዋል።
ጅቡቲንና ኬንያን በሚመለከትም ይወስዳሉ ተብሎ ከታሰበው የኃይል መጠን ፍላጎታቸው የቀነሰ ሲሆን ይህም በተወሰነ ተጽእኖ ማሳደሩና የግማሽ አመቱ ክንውን ዝቅ ማለቱን ገልጸዋል።
ኃላፊው እነዚህ ችግሮች ቢኖሩም የውጭ የኃይል አቅርቦት ላይ ከአምናው ተመሳሳይ ወር ጋር ሲወዳደር 15 በመቶ ከፍ ማለቱን አብራርተዋል።
ተቋሙ ከውጭና ከሀገር ውስጥ ከኤሌክትሪክ ሽያጭ 13 ቢሊዮን 433 ሚሊዮን 246 ሺ 943 ብር ለማግኘት አቅዶ የነበረ ሲሆን ከሀገር ውስጥ የኃይል ሽያጭም 10 ቢሊዮን 234 ሚሊዮን 869 ሺ 88 ብር ማግኘቱንና በጥቅሉም 12 ነጥብ ስምንት ቢሊዮን ብር ማሳካት መቻሉን ተናግረዋል።
ለሽያጭ የሚቀርበው የኃይል መጠን ከአምናው ተመሳሳይ ወር ጋር ሲወዳደር 16 በመቶ ያህል ጭማሪ ያለው ሲሆን ገቢውን በሚመለከት 19 ነጥብ 6 በመቶ ያህል ጭማሪ አለው ብለዋል።
አቶ ሚኒሊክ በዘንድሮው ግማሽ አመት 8 ሚሊዮን 505 ሺ 725 ነጥብ 416 ሜጋዋት ኃይል መጠን ለመሸጥ ታቅዶ 8 ሚሊዮን ሜጋ ዋት ኃይል መጠን መሸጥ መቻሉን አብራርተዋል።
መስከረም ሰይፉ
አዲስ ዘመን ማክሰኞ ጥር 28 ቀን 2016 ዓ.ም
Head Line:  ለዓባይ ግድብ ግንባታ ከ 643 ሚሊዮን ብር በላይ ተሰበሰበ
አዲስ አበባ፡- በ2016 በጀት ዓመት ስድስት ወራት ለዓባይ ግድብ ግንባታ ከ643 ሚሊዮን ብር በላይ መሰብሰቡን የዓባይ ግድብ ማስተባበሪያ ፕሮጀክት ጽሕፈት ቤት አስታወቀ።
የዓባይ ግድብ ማስተባበሪያ ፕሮጀክት ጽሕፈት ቤት የሚዲያና ኮሙኒኬሽን ዳይሬክተር አቶ ኃይሉ አብርሃም ለኢትዮጵያ ፕሬስ ድርጅት እንደገለጹት፤ በተያዘው በጀት ዓመት የመጀመሪያው ስድስት ወራት ለግድቡ ግንባታ ከሀገር ውስጥ ቦንድ ሽያጭና ስጦታ ከ501 ሚሊዮን ብር በላይ ተሰብስቧል።
በ8100 አጭር የጽሑፍ መልዕክት ደግሞ በመንፈቅ ዓመቱ ከ65 ነጥብ ሰባት ሚሊዮን ብር በላይ መሰብሰቡን ጠቁመው፤ ከዳያስፖራ ቦንድ ሽያጭና ስጦታ አራት ሚሊዮን 614 ሺህ ብር በላይ መሰብሰቡንና በኢትዮጵያ ኤሌክትሪክ የስጦታ አካውንት ከ71 ሚሊዮን ብር በላይ መሰብሰቡን ተናግረዋል።
ኅብረተሰቡ ለ13 ዓመታት ያህል በቦንድ ግዥ፣ በ8100 የአጭር ጽሑፍ መልዕክትና በሌሎች የገቢ አሰባሰብ ሂደቶች የግድቡ ግንባታ እስካሁን ድረስ ያለምንም ማቋረጥ ድጋፉን እየሰጠ መሆኑን አመላክተዋል። ግድቡን የማጠናቀቅ ሥራው ሰፊ ሀብት የሚጠይቅ ነው ያሉት ዳይሬክተሩ፤ ከሕዝቡ አሁንም ተጨማሪ ሀብት ይጠበቃል ሲሉ ገልጸዋል።
የግድብ ግንባታ ማስተባበሪያ ጽሕፈት ቤት በዚህ ዓመት አንድ ነጥብ አምስት ቢሊዮን ብር ለመሰብሰብ ማቀዱንም አመላክተዋል። በአፈጻጸም ረገድ ባለፉት አምስት ዓመታት ለግድቡ የሚበረከተው ገንዘብ መጠን እንዲያድግ ሲሠራ መቆየቱን ጠቅሰው፤ በአማካይ በዓመት እስከ አንድ ነጥብ አምስት ቢሊዮን ብር ከኅብረተሰቡ እየተሰበሰበ መሆኑን ገልጸዋል።
ወቅታዊ የሀገር ውስጥ ሁኔታን ግምት ውስጥ በማስገባት የገቢ አሰባሰቡ ጥሩ ደረጃ ላይ ይገኛል ያሉት አቶ ኃይሉ፤ የግድቡ ገቢ ማሰባሰቢያ የሕዳሴ ግድብ ዋንጫ በሲዳማ ክልል በነበረበት ወቅትና ኅዳር 29 ቀን 2016 ዓ.ም ወደ ሱማሌ ክልል እስከገባበት ጊዜ ድረስ አንድ ነጥብ ስምንት ሚሊዮን ብር መሰብሰቡን ዳይሬክተሩ ተናግረዋል።
ኢትዮጵያውያንና ትውልደ ኢትዮጵያውያን ለዓባይ ግድብ ግንባታ ገቢ ማሰባሰብ ከጀመሩበት ወቅት አንስቶ እስከ ታኅሣሥ 30 ቀን 2016 ዓ.ም ድረስ ከ18 ቢሊዮን 873 ሚሊዮን ብር በላይ ለግድብ ድጋፍ መደረጉን አስታውሰዋል።
ኅብረተሰቡ በ8100 የአጭር የጽሑፍ መልዕክትና በተለያዩ የገቢ ማሰባሰቢያ አማራጮች የጀመረውን አስተዋጽኦ ግድቡ እስከሚጠናቀቅ ድረስ አጠናክሮ እንዲቀጥልም ዳይሬክተሩ ጥሪ አቅርበዋል።
 አማን ረሺድ
አዲስ ዘመን ጥር 28/2016
Head Line: ሲዳማ ክልል በስድስት ወራት ከ4 ነጥብ 8 ቢሊዮን ብር በላይ ገቢ ሰበሰበ
አዲስ አበባ፡- በሲዳማ ክልል ባለፉት ስድስት ወራት ከ4 ነጥብ 8 ቢሊዮን ብር በላይ ገቢ መሰብሰቡን የክልሉ ገቢዎች ባለስልጣን አስታወቀ፡፡
የክልሉ ገቢዎች ባለስልጣን ዋና ዳይሬክተር አቶ ኃይሉ ጉዱራ ለኢትዮጵያ ፕሬስ ድርጅት እንደገለጹት፤ ባለስልጣኑ በ2016 የበጀት ዓመት 13 ነጥብ 13 ቢሊዮን ብር ገቢ ለመሰብሰብ አቅዶ እየሠራ ይገኛል፡፡ ከዚህ ውስጥም በመጀመሪያው ግማሽ ዓመት 6 ነጥብ 65 ቢሊዮን ብር ለመሰብሰብ ታቅዶ 4 ነጥብ 8 ቢሊዮን ብር በላይ ገቢ ለመሰብሰብ መቻሉንና ይህም ከዕቅዱ 73 በመቶ መሆኑን አስረድተዋል፡፡
ያለፉት ስድስት ወራት የገቢ አፈጻጸም ካለፈው ዓመት ተመሳሳይ ወቅት ጋር ሲነጻጸር በ1 ቢሊዮን ብር ወይም 21 በመቶ ብልጫ አሳይቷል ያሉት አቶ ኃይሉ፤ የተሻለ ገቢ እንዲሰበሰብ ቢሮው ከባለድርሻ አካላት ጋር ቅንጅታዊ አሠራርን በማጠናከር የገቢ አሰባሰብ ሥራው በየደረጃው ባለው መዋቅር በየቀኑ በኮማንድ ፖስት እንዲገመገም መደረጉ ይጠቀሳል ብለዋል፡፡
ከዚህም ባሻገር ግብር ለሀገር ክብር በሚለው መሪ ሃሳብ ታማኝ ግብር ከፋዮች ለሌሎች ልምዳቸውን እንዲያካፍሉ እና ትምህርት እንዲሰጡ መድረኮችን በማመቻቸት፤ የታክስ አስተዳደር ሥርዓቱን በቴክኖሎጂ በማስደገፍ ሥራዎችን በማከናወን እንዲሁም የቴክኖሎጂ ተደራሽነትና የአጠቃቀም ደረጃ ከጊዜ ወደ ጊዜ እንዲሻሻል ተደርጓልም ነው ያሉት፡፡
በሌላ መልኩም በክልሉ ኢኮኖሚ ከሚያመነጨው ሀብት ገቢን አሟጥጦ ለመሰብሰብ የገቢ ምንጮችን እንደየአካባቢው በሚገባ በመለየት የገቢ ምንጮችን የማስፋት ሥራዎች መከናወናቸውን ጠቁመዋል፡፡ ቀደም ሲል በነበሩ አገልግሎቶችና ምርቶች ላይ የምጣኔ እና የታሪፍ ማሻሻያ ተደርጓል ያሉት ኃላፊው፤ በዘርፉ የሕግ ማዕቀፍም ተዘጋጅቶ ተግባራዊ ለማድረግ ርብርብ መደረጉን ገልጸዋል፡፡
የኅብረተሰቡ የታክስ ሞራል ከፍ እንዲል ከማድረግ አንጻርም በሀገር አቀፍ ደረጃ ‘’ግብር ለሀገር ክብር’’ በሚል መሪ ቃል በተሰየመው መሰረት ሰፊ ግንዛቤ የመፍጠር ሥራዎች የተከናወኑ ሲሆን፤ በግማሽ ዓመቱ በዕቅዱ መሰረት ማሳካት ባይቻልም ካለፈው ዓመት ተመሳሳይ ወቅት ጋር ሲነጻጸር የገቢ መጠኑ የጨመረ መሆኑን አንስተዋል፡፡
ይሁን እንጂ ኢኮኖሚው የሚያመነጨውን ገቢ አሟጥጦ ከመሰብሰብ ከኳያ ችግሮች አሉ ያሉት አቶ ኃይሉ፤ ለዚህም የታክስ ማጭበርበርና መሰወር አንዳንድ ግብር ከፋዮችና የተወሰኑ የባለስልጣኑ ሠራተኞች እንዲሁም ጥቂት የሂሳብ አዋቂዎችና ሌሎችም ተዋንያን አካላት ተቀናጅተው የሚፈጽሙት ውስብስብ ተግባራት እንዳሉም አልሸሸጉም፡፡
ከዚህ ጋር ተያይዞ የግብር ማጭበርበርና መሰወሩ ተግባር አሁንም ትርጉም ባለው ደረጃ የቀነሰ እንዳልሆነ ጠቁመው፤ ይህንን ውስብስብ አሠራር ከምንጩ ለማድረቅ በቀጣይ ከባለድርሻ አካላት ጋር የተቀናጀ ሥራ ይሠራል ብለዋል፡፡
ሁሉም ዜጋ የታክስ ጉዳይ ያገባኛል የሚል ስሜት እንዲኖረው ከማድረግ አንጻር ቀሪ ተግባራት ይጠብቁናል ያሉት ዋና ዳይሬክተሩ፤ በተለይም የአገልግሎት ደረሰኝ ከመስጠትና መቀበል ጋር ተያይዞ ሰፊ ክፍተት እንዳለ ጠቁመዋል፡፡ እንደ ዋና ዳይሬክተሩ ገለጻ፤ ሥራው በአንድ በኩል ለግብር ከፋዩ ኅብረተሰብ ሰፊ ግንዛቤን መፍጠርን ይጠይቃል፤ በሌላ በኩል ደግሞ የሕግ ተገዢነትን ማረጋገጥ ያስፈልጋል፡፡
አያይዘውም በዘርፉ የቴክኖሎጂ አጠቃቀምና ተደራሽትን በተሻለ መልኩ ገቢራዊ በማድረግ የግብር እና ታክስ ስወራና ማጭበርበርን በእጅጉ እንዲቀንስ የማድረጉ ተግባር ቀጣይ የቤት ሥራችን ይሆናል ብለዋል፡፡ በግብር ዘመኑ ለመሰብሰብ የታቀደውን ገቢ በዕቅዱ መሰረት መሰብሰብ እንዲቻልም በተቀሩት ጊዜያት ተቋማዊ ሪፎርሞችንና የአሠራር ዘይቤዎችን ተግባራዊ በማድረግ የተሻለ ገቢ ለመሰብሰብ በትኩረት እየተሠራ መሆኑንም ገልጸዋል፡፡
አምሳሉ ፈለቀ
አዲስ ዘመን ጥር 27/2016  ዓ.ም
Head Line:  በኤግዚቢሽኑ ከ30 ሺህ ኩንታል በላይ የሰብል ምርቶች ይቀርባሉ
አዲስ አበባ፡- ከጥር 29 እስከ የካቲት 5 ቀን 2016 ዓ.ም በሚካሄደው የኅብረት ሥራ አውደ ርዕይና ሲምፖዚየም ከ30 ሺህ ኩንታል በላይ የሰብል ምርቶች እንደሚቀርቡ የኢትዮጵያ ኅብረት ሥራ ኮሚሽን አስታወቀ፡፡
“የኅብረት ሥራ ማህበራት ሚና ከገበያም በላይ” በሚል መሪ ቃል የሚካሄደውን አውደ ርዕይና ሲምፖዚየም አስመልክቶ የኢትዮጵያና የአዲስ አበባ ኅብረት ሥራ ኮሚሽኖች ሰሞኑን መግለጫ ሰጥተዋል፡፡ የኢትዮጵያ ኅብረት ሥራ ኮሚሽን ኮሚሽነር ጌታቸው መለሰ (ዶ/ር) በወቅቱ እንደገለጹት፤ በኤግዚቢሽኑ ከ400 በላይ የተለያዩ ምርቶች የሚቀርቡ ሲሆን ከ30 ሺህ ኩንታል በላይ የተለያዩ የሰብል ምርቶች ይቀርባሉ፡፡
በአውደ ርዕዩ ላይ ከሰብል ምርቶች በተጨማሪ የተለያዩ የእንስሳትና ተዋጽኦዎችና የኢንዱስትሪ ምርቶች በተመጣጣኝ ዋጋ ይቀርባሉ ሲሉ አስረድተዋል፡፡ ዶክተር ጌታቸው እንደተናገሩት፤ በሀገሪቱ 110 ሺህ የኅብረት ሥራ ማህበራት ቢኖሩም እስካሁን ድረስ በሀገሪቱ የገበያ ድርሻቸው 18 በመቶ ነው፡፡
በመርሀ ግብሮቹ ከ250 በላይ አምራቾችና በርካታ ሸማቾች ይሳተፋሉ፤ ይህም ትስስራቸውን በማጠናከር የገበያ ድርሻቸውን ለማሳደግ ዕድል ይፈጥራል ሲሉ ተናግረዋል። አውደ ርዕዩ የገበያ ሰንሰለቱን በማሳጠር የዋጋ ንረትን ለማረጋጋት ያግዛል ያሉት ዶክተር ጌታቸው፤ በኤግዚቢሽኑ ከ80 ሺህ ኩንታል በላይ የግብርና ምርቶችን ለመገበያያ የሚደረጉ ስምምነቶች እንደሚኖሩ አመላክተዋል።
አውደ ርዕይና ባዛሩ በአዲስ አበባ ኤግዚቢሽን ማዕከል የሚካሄድ ሲሆን፤ ከ100 ሺህ በላይ ሰዎች ይጎበኙታል ተብሎ ይጠበቃል ብለዋል። ዶክተር ጌታቸው እንደተናገሩት፤ ከአውደ ርዕዩ በተጨማሪ በሚካሄደው ሲምፖዚየ የተለያዩ ጥናታዊ ጽሑፎች ቀርበው ውይይት ይደረግባቸዋል።
የአዲስ አበባ ኅብረት ሥራ ኮሚሽን ኮሚሽነር ወይዘሮ ልዕልቲ ግደይ በበኩላቸው፤ ወደ አዲስ አበባ ከተማ የግብርና ምርቶችን ለማስገባት ውይይት እየተደረገ ነው። ለአንዳንዶቹ ቅድመ ክፍያ ተፈጽሞ ምርቶቹን የማከማቻ ቦታ ተዘጋጅቷል ብለዋል፡፡
በከተማዋ ከስምንት ሺህ በላይ የተለያዩ የኅብረት ሥራ ማህበራት መኖራቸውን የገለጹት ኮሚሽነሯ፤ ከእነዚህ ውስጥ 125ቱ ማህበራት የተለያዩ አገልግሎቶችንና ምርቶችን ይዘው በአውደ ርዕዩ እንደሚቀርቡ ገልጸዋል፡፡
